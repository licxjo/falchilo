---
layout: paĝo
title: NASK 2018
permalink: /nask2018/
---

Ĉi-jare la komenco de Julio estis plenplena je la Esperanta etoso en
Nord-Ameriko. Kaj la Nord-Amerika Somera Kursaro (NASK) ĉe Raleigh, Norda
Karolino kaj la Landa Kongreso (LK) ĉe Seatlo, Vaŝingtono allogis grandajn
kvantojn da partoprenantoj por realigi Esperantujon dum iom da tempo.

Por mi, tiuj estis miaj unuaj grandaj Esperantaj rekontiĝoj. Mi esperantistiĝis
nur je la pasinta Septembro, kvankam mi eksciis pri Esperanto antaŭ multaj jaroj.
Mi pensis dum monatoj, ĉu ĉeesti NASK-on, kaj mi tiom ĝojas, ke mi decidis iri.

La unua afero estis NASK, ĉe la kampuso de la universitato William Peace. Tuj ĉe
la pordo de la dormkonstruaĵo, mi subite trovis kelkajn novajn amikojn, eĉ
antaŭ ol mi registriĝis. Tie 74 partoprenantoj (la plej granda kvanto en la
historio de la kursaro) kunvenis por kune lerni. Tiu NASK apartiĝis en kvar kursojn: du
supernivelajn, unu meznivelan, kaj unu baznivelan.

La afero daŭris de la 4-a ĝis la 11-a de Julio, kaj instruis kelkaj bone
konataj esperantistoj, inkluzive Renato +Corsetti+, Anna +Löwenstein+, Katalin
+Kováts+, José Antonio +Vergara+, kaj Tomaso +Alexander+.
Cetere, ĉi tiu jaro estas la 50-a datreveno de la fonduso Esperantic Studies Foundation
(ESF), kiu stipendiis kelkajn partoprenantojn, por ke ili povu ĉeesti.

La instruado estis ege bona. La baza kurso de Tomaso Alexander enkondukis la lingvon al
la novaj esperantistoj, dume la meza kurso de Katalin Kováts plibonigis la gramatikon
kaj paroladon de la progresantoj. Ĉe la supera nivelo, la kurso de Anna Löwenstein
temis pri la literatura kulturo kaj tiu de José Antonio Vergara pri la historio kaj
movado de Esperanto.

Vespere post la lecionoj, oni disponis multajn aferojn. Iuj kunvenis al la
gufujo. Tie oni trinkis teon, ludis kelkajn ludojn kiel Skrablo kaj Kodnomoj
(angle _Codenames_), kaj interparolis por pli bone amikiĝi. Aliaj iris al
prelegoj aŭ diskutoj pri kelkaj temoj, inkluzive bonlingvismo, Esperanta
filmprodukto, infanlibroj, kaj la kontribuoj de Duolingo, inter aliaj.

Mi aliĝis al la meza kurso, kaj en la unua leciono, Katalin Kováts sinprezentis 
kaj enmetis en niajn mensojn la gravecon de la akuzativo. Ŝi estas fama (aŭ fifama) pro 
atentado al la akuzativo, instruante ke oni stamfu dirante vorton kiu bezonas
akuzativon, kaj levu la piedon dirante vorton kiu ne bezonas ĝin. Post
iu leciono, ŝi petis volontulojn por roli en improvizaĵo parodiante la filmon
_Pasporto al la tuta mondo_. Tiel mi ekkonis kelkajn pliajn amikojn kaj poste
verkis teatraĵon.

NASK ankaŭ gastigis ekzamenon de 17 kandidatoj. Ili, inkluzive min, provis
trapasi la Komunan Eŭropan Referenckadron (KER) ekzamenon pri Esperanto. Dum du tagoj,
la ekzamenatoj aŭskultis, parolis, legis, kaj skribis tute Esperante. La
ekzamenitoj ankoraŭ atendas la rezultojn.

Je la fino, Alena +Adler+ kaj Simono +Barney+ aranĝis distran vesperon, en kiu
dekoj da personoj kantis, dancis, muzikis, kaj rolis. Ni aŭskultis
originalajn muzikojn kaj tradukojn, vidis klakdancon kaj 30-minutojn longan
teatraĵon, kaj pli. La teatraĵon, nomitan _La NASKa fiasko_, kune verkis mi,
Hanso +Becklin+, kaj Katalin Kováts en malpli ol 48 horoj specife por la vespero.
Entute montriĝis la riĉeco kaj diverseco de Esperanta kulturo tra multaj fakoj.
Dankon al Alekso +Miller+ kaj Derek +Roff+, oni povas vidi la tutan aferon rete ĉe
[https://bit.ly/distravespero2018](https://bit.ly/distravespero2018)

Apartiĝi de unu la alia estis tre malfeliĉe, sed ĉiuj foriris kiel amikoj.
Kelkaj iris hejmen, sed aliaj al Seatlo por la Landa Kongreso. Tie ili
renkontis pliajn samideanojn.

La Usona–Kanada Landa Kongreso kunvenigis ambaŭ Esperanto-USA-on kaj la Kanadan
Esperanto-Asocion al la universitato Seattle Pacific por iliaj jaraj
renkontiĝoj. Jordan +Kalilich+, Nikvo +Woods+, kaj Ben +Speakmon+ apartenas al la
dankenda loka kongresa komitato, kiu organizis la tutan aferon. La semajnfino
ja konsistis el laborsesioj, sed laboro ne estis la sola kialo por kunveni.
Estis aliaj sesioj pri interlingvistiko, la Esperanta kulturo, tabulludoj,
komiksoj, kaj indiĝenaj lingvoj de la loka regiono. Ĵenja +Amis+ prezentis
antaŭvidon pri la Universala Kongreso en Montrealo, kiu okazos en 2020.

Dimanĉe la organizantoj gvidis tri ekskursojn al kelkaj vidindaĵoj
en Seatlo. Tiun vesperon ni enbusiĝis por iri al koncerto de _La Perdita
Generacio_, kiu ĵus premiiĝis pri Elstara Arta Agado ĉe la Universala Kongreso.
Personoj aŭskultis la muzikon dancante aŭ sidante laŭplaĉe. Post la fermo,
multaj personoj elektis tendumadi proksime al la monto Rainier. Tiu ekskurso
daŭris tri tagojn. Bedaŭrinde pro laboro mi ne povis tendumi kun la aliaj.

Entute mi restis en Esperantujo pli ol du semajnojn, ĉeestante ambaŭ NASK-on kaj
la Landan Kongreson. La venonta NASK refoje okazos en Raleigh, kaj celos gastigi
eĉ pli da partoprenantoj ol ĉi-jare. La venonta Landa Kongreso okazos en Bostono,
gastigota de la loka grupo BRUEGo. Se vi volas sperti Esperantujon, ĉu vi estas
lerta aŭ ne, mi certe rekomendas, ke vi planu ĉeesti venontjare.
